---
layout: page
title: Elulugu
permalink: /elulugu/
---

Olen seisuga 01.01.2019 vabakutseline teadlane mulla- ja tehnika alal.
Sündisin 20. aprillil 1938. aastal Abhaasia Gagra rajoonis, Sulevi külas
väljarännanud eestlase perekonnas. 1946. aastal algas mul õppimine
Sulevi 4-klassilises vene keelega algkoolis. Pere lahkumineku tagajärjel
tuli 1948. aastal tal sõita emaga koos Eestisse Tallinna, kus jätkasin
õpinguid Tallinna 21 keskkooli kolmandas klassis. Juba see väärib
märkimist, et vene keele õppekeskkonnast tuli ümber asuda eesti keele
õppekeskkonda. Samuti pole teisejärguline fakt ka see, et minu
pinginaabriks oli kuni viienda klassi esimese veerandi lõpuni Eri Klas.
Seejarel tuli vanemate tahtel rännata uuesti tagasi Abhaasiasse, Sulevi
küla naabruses asuvasse samuti väljarännanud eestlaste Salme külla, kus
tuli jätkata õpinguid viiendas klassis 8-klassilises koolis, kus
õppekeeleks oli jälle vene keel ja kuna Abhaasia kuulus Gruusia
koosseisu, siis iseneestmõistetavalt tuli lisaks õppida ka gruusia
keelt. Minule arvude lugemine kahekümneni ja veel edasigi ei valmista
mingisugust raskust ja kui tuleb ette tõsta peol tervitusklaasi, siis
võb mu suust alati kõlada tervitustoost - „*Gaumardzhos*" (Elagu!).
Peale Salme 8-klassilise kooli lõpetamist otsustati panna mind õppima
Vene Föderatsiooni poolel Salmest 10 km kaugusel asuvasse Adleri rajooni
38 keskkooli 8-sse klassi. See oli tingitud sellest, et Abhaasias
keskkool oli 11 klassiline ja Vene poolel -- 10 klassiline. Peale selle
kooli edukat lõpetamist 1957. aaastal saadeti mind sõjaveeteenistusse,
mida tuli telegrahvist-teletaipistina läbida Svastoopolis mere-lennuväes
kuni juulini 1960. a. Seega kümnesõrmega pimesi trükkimine pole isegi
nüüd mulle laua- ja sülearvutil mingisugune probleem. Tänu sellele
soodsale võimalusele neile N. Liidu armeeteenistuses olevatele
noormeestele, kes avaldasid soovi hakata õppima kõrgkoolides, olin ka
mina nende seas, keda ennetähtaegselt demobiliseeriti ja nii ma
jõudsingi sisseastumiseksamitele juulikuu lõpuks Tartu, et astuda Eesti
Põllumajanduse Akadeemia mehhaniseerimise teaduskonna esimesele
kursusele. Eksamitulemused olid selleks aktsepteeritavad ja läkski
tudengielu vene õppekeelega osakonnas lahti.

Nii nagu paljud, olin ka mina see, kes seisis valiku ees, mida toob
tulevik. Määravaks oligi kokkusaamine tuntud Eesti mullateadlase Alfred
Lillema tütre Maiega, graafiku Kaljo Põllu juhitavas Kunstikabinetis,
mis tegutses Tartu Riikliku Ülikooli (TRÜ) juures. Meid liitis ühine
kunstiharrastus ja selle pinnal jõutigi ühise otsuse juurde
abielluda. Maie Lillema oli siis TRÜ juriidilise teaduskonna kolmanda
kursuse tudeng ja mina olin neljandal kursusel. Peale EPA lõpetamist 1965. aastal suunati mind tööle Eesti Maaviljeluse ja Maaparnduse
Teadusliku Uurimise Instituudi (EMMTUI) mehhaniseerimise osakonda
insener-konstruktori ametikohale. Ma tegin juba üsna varsti selgeks
endale, kelleks on võimalik saada, töötades uurimisasutuses. Võib olla
siin mängis teatud rolli ta kaukaaslase temperament, et mitte rahulduda
olemasoleva mugavustsooniga, vaid hakata kohe edasi pürgima. 1987. aasta
sügiseks oli mul juba kaks kandidaadi miinimumi eksamit (filosoofia ja
inglise keel) sooritatud ning peale eriala sisseastumise eksami
(põllutöömasinate teooria) edukat sooritamist võeti mind vastu
aspirantuuri kaugõppe osakonda Leningradis-Puškinis Loode Põllumajanduse
Mehhaniseerimise ja Elektrifitseerimise TU Instituuti (1968). Nelja
aasta möödudes valmis mul kandidaaditöö teemal „Uudismaa võsaadra
ribihõlma töö uurimine". Töö valmis prof. M. G. Doganovski juhendamisel.
Suurt praktilist ja teoreetilist abi osutas dissertatsiooni valmimisel
meie eesti atrade isa ja teeneline lleiutaja Heiki Tammets.
Kandidaaditöö kaitsmine toimus 1972. a. Kaunase Põllumajanduse
Akadeemias, mis lõppes edukalt ja 1973. aastast olin tehnikakandidaat
(PhD. Eng.). 

Peale kandidaadi kraadi kaitsmist kujunes minu
initsiatiivil EMMTUIs mõttekaaslaste grupp, kelle poolt hakati
kompleksselt uurima põllul töötavate raskete masinatega muldade
liigtihenemist ehk, lihtsalt öeldes, põldude tallamist. Samas aga hakati
instituudis samuti mõtlema, kuidas selle nähtusega võidelda.
Katsetulemustest koorus välja edaspidine uurimissuund, mida hakkasid
tunnustama ka N. Liidu keskkorganid ja seoses sellega tuli ka Riiklikult
Teaduse ja Tehnika Komiteelt Eestile vajalik finantseering. Mind valiti
vastava koordineerimiskomitee liikmeks Moskvas. See komitee hakkas
kordineerima uuringuid mulla tallamisega seoses kogu N. Liidu ulatuses.
Selleks, et panna piir muldade masindegradatsioonile oli vaja leida
vastav tallamisele kõige tundlikum indikaator-taim, milleks sai kõige
õhulembelisem kultuur -- kartul. Tänu Ilmar Aamisepale, kes toetas mulla
liigtihenemise uuringuid, hakkasin kartulipõldudel koos L. Tartlani ja
R. Lehtveeriga seda ideed realiseerima. Pikapeale see probleem hakkas
haakuma kartuli reavahelaiuse, kartulipesa kasvukeskkonna optimeerimise,
vaopõhjakobestamise ning lõpuks muude kultuuride viljelemisel kuni
tehnoradadeni ehk *CTF* (*Controlled Traffic Farming*) välja. Kuna
aastatega saadi arvestatav kogus uurimisandmeid, siis see võimaldas mul
hakata mõtlema doktotitöö peale. Vastavalt EMMTUI Teadusnõukogu otsusele
suunati mind doktorantuuri. Tänu paljude kolleegide kaasabile 1987. a.
valmis mul doktoritöö teemal: „Mulla optimaalse füüsikalise seisundi
tagamine erisügavuslikuks mullaharimiseks ette nähtud tehniliste
vahendite ratsionaalse kasutamise kaudu (Eesti NSV näitel)", mille
alusel ma taotlesin tehnikadoktori teaduslikku kraadi. Kraadi kaitsmine
toimus 1988. a. lõpus Minskis Mittemustmulla Mehhaniseerimise ja
Elekrifitseerimise TU Keskinstituudis. 1989. a. algul Üleliidulise
kõrgema atesteerimise komisjoni poolt omistati mulle tehnikateaduste
doktori kraad, mis oli teadaolevalt esimene Eesti NSVs põllumajanduse
protsesside mehhaniseerimise erialal. Ega ilma 5 patendita, mis pidid
olema doktoritöö uudsuse tõestuseks, poleks tolle aja tingimustes edukas
doktoritöö kaitsmine olnud võimalik. Minul olid need juba olemas ja
aktiivne leiundustegevus leidis ka varem äramärkimist tolle aja
valitsuse poolt ja alates 1986. a. olen ma teeneline leiutaja. 1996 --
2007 aa. olin Eesti Leiutajate Liidu eesotsas ja aastatel 2003 -- 2008
olin ka IFIA (International Federation of Inventors' Associations)
täitevkomitee (ExCo) liige. Seisuga 01.01.2019 on mul kaasautorina
kaitstud 20 patenti ja 3 kasulikku mudelit. Mitme erakõrgkooli, samuti
ka Euroülikooli ning lisaks Kunstiakadeemia tudengid ja Maaülikooli
tehnikainstituudi magistrandid peaks siiani mäletama, kuidas ma püüdsin
temperamentselt õpetada neid leiutama ja vormistama vastavat
leiutiskirjeldust ning esitama leiutistaotlust Patendiametile. 

Minult kui meie künnivõistkonna juhina on palju energiat ja jõudu nõudnud Eesti
kündjate tulemuslik esinemine N. Liidu üldistel künnivõistlustel. Meie
võistkond on kolmel korral (1977., 1986. ja 1988. aa) kroonitud N. Liidu
tšempioniks. Ma olin ka kolmel korral VMN-i liikmesriikide
künnivõisluste kohtunik. 1987. a. olin vabariiklike künnivõistluste,
Kehtnas, peakohtunik. Kui puudutada minu huvideringi, siis see on olnud
üsnagi lai. Peale kunstiharrastuse olin ma omal ajal Eesti Kinoliidu
aktiivi liige. Ma olen kahe filmi („Ärge tapke vihmaussi", „Narri põldu
\...") stsenaariumi kaasautor ja ülejäänute põllumajandustehnikaga
seotud J. Müüri ja E. Säde tuntud dokfilmide konsultant.
Ühiskondlik-poliitilises elus olin samuti aktiivne. Ma olin
Liidueestlaste (nüüdse nimega -- Idaeestlaste selts) kultuuriseltsi
esimees (1988 -- 1990), Eesti Kongressi liige ja selle Majanduskogu
esimees, Keila valla abivallavanem (1964 - 1965) ning päris hiljaaegu
olin eelmise koosseisu (2017 - 2018) Põhja-Taliinna halduskogu liige.
Mind on autasustatud Riigivapi 5 klassi teenetemärgiga. Minu huvide
sfääri mahub ka rahvusvaheline tegevus. Ma olin 5 korral organiseerinud
rahvusvahelisi teadusüritusi koos konverentsi materjalide
publitseerimistega (rahvusvaheline konverents „*Soil Compaction and Soil
Management*" (Tallinn, 1992); rahvusvaheline sümpoosion „*Land and Soil
Protection: Ecological and Economic Consequences*" (Tallinn, 1994);
rahvusvaheline sümpoosion „*Sustainable Agricultural Development and
Rehabilitation*" (Tallinn, 1996); rahvusvaheline konverents „*Modern
Ways of Soil Tillage and Assessment of Soil Compaction and Seedbed
Quality Preparation*" (Tartu, 2001); rahvusvaheline konverents „*Risks
in Agriculture: Enronmental and Economic Consequences*" (Tallinn, 2010).
Ma olen mullaharimise uurimise rahvuvahelise organisatsiooni ISTRO
(International Soil Tillage Research Organization) liige ja selle
tütarorganisatsiooni Eestis (ISTRO EHO, MTÜ) kauaaegne juhatuse esimees
ja nüüdsel ajal selle juhatuse liige. Ma olin samuti ka NJF (Nordic
Association of Agricultural Scientists) liige. Alates 1982. aastast ma
olin ka rahvusvahelise mullauurijate seltsi (IUSS) liige ja osalesin
omal ajal ka selle organisatsiooni kongressidel (New-Delhi, Kyoto).
Intensiivse teadustöö tulemusena on minu poolt koos kolleegidega
avaldatud 227 teaduslike artikleid eesti, vene, ukraina, inglise, saksa
ja poola keeles ning ühe raamatu eesti keeles. Olulisemad neist võib
leida aadressilt [www.etis.ee](http://www.etis.ee/) .
(Allikas: Kuht, J. 2018. Edvin Nugis - 80. Agraarteadus *(J. Agric.
Sci.), vol. 29 No 1.,* 74 - 74 (selle teksti ongi põhiliselt kasutatud,
millesse on sisse viidud vaid mõningad muudatused).